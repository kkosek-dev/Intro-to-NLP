Społeczności tworzące poszczególne wersje językowe współpracują z różnymi organizacjami pozarządowymi. Kooperacja przybiera różne formy; może to być pomoc medialna, wsparcie społeczności poprzez udostępnianie materiałów archiwalnych czy dostęp do płatnych subskrypcji. Konkurs fotograficzny Wiki Lubi Zabytki uzyskał wsparcie od lokalnych członków inicjatywy Europejskich Dni Dziedzictwa (2011)[140] i UNESCO (2016)[141]. Lokalne biblioteki biorą udział w akcjach społecznych 1Lib1Ref (dodawanie źródeł do obecnych już informacji)[142] czy Women on Wikipedia (tworzenie i poprawa biogramów kobiet)[143]. Po wybuchu pandemii Wikipedia współpracowała ze Światową Organizacją Zdrowia walcząc z fałszywymi informacjami na temat COVID-19[144].
