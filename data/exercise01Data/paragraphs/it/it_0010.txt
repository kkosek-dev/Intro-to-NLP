Raggiunto un considerevole numero di voci e di utilizzatori, Wikipedia diventò un tipico fenomeno del Web 2.0, grazie anche alla sua particolarità di essere rapidamente modificabile e aggiornabile da chiunque. Nel settembre 2007 l'edizione in inglese tagliò lo storico traguardo di 2 milioni di voci, divenendo la più vasta enciclopedia mai scritta e superando l'enciclopedia Yongle (1407), che aveva detenuto tale primato per 600 anni esatti.[3] Nel Guinness dei primati del 2008 Wikipedia è riportata come la più grande enciclopedia al mondo.[4] Il 27 marzo 2008, con oltre 250 edizioni locali, raggiunse 10 milioni di voci,[10] raddoppiate il 18 novembre 2011[11] e triplicate nel giro dei tre anni successivi; nel 2015 superavano 35 milioni.
